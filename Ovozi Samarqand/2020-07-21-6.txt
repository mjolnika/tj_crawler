	
Дар 12 гектар замини ҳудуди маҳаллаи Сардобаи ноҳияи Пахтачӣ боғи аз беобӣ хушкида вуҷуд дошт. Танҳо дарахтҳои меваноки зардолу ва чормағз ҳосил дода, боқимонда аз беобӣ хушк ва ба ҳезум табдил ёфта буданд.Солҳои зиёд ин ҳудуд аз сабаби беобӣ самаранок истифода намешуд. Ба қарибӣ, ин ҷойҳо соҳиби худро ёфт. Соли гузашта ҳудуди мазкур ба кооперативи истеҳсолии «Азизбек Аббос агротоморқа» дода шуд. Ҳудуд аз алафҳои хушк тоза гашта, ба майдони кишт табдил ёфт. Муаммои об бартараф гардид.– Бар асоси қарори Президенти мамлакат бо мақсади ҳамроҳ намудани ҳисса барои аз камбағалӣ баровардани аҳолӣ кооператив ташкил намудем, – гуфт тадбиркор Ғолиб Сафаров. – Барои ин, ба мо 11,7 гектар замин доданд. 10 гектарро ба 50 оилаи камтаъмин тақсим кардем. Об бароварда, корҳои киштукорро оғоз намудем. Барои амалигардонии лоиҳа аз ҳисоби худ 400 миллион сӯм ва аз ҳисоби маркази таъмини шуғли аҳолии ноҳия 111500000 сӯм субсидия равона гардид.– Баъди хатми мактаб бекор мегаштам, – гуфт сокини маҳаллаи Сардоба Қосим Файзуллоев. – Ба ман барои ташкил кардани кооператив 20 хол замин доданд. Бо аҳли оила дар он меҳнат карда, рӯзгорамонро обод мекунем. Сабзӣ коридем. Авҷи он хуб аст. Баъди ҷамъоварии ҳосил, ният дорем, ки дигар навъҳои зироатро кишта, дар як сол дар атрофи 30 миллон сӯм даромад гирем.
