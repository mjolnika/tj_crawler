                                                Фарида бо умед вориди таваллудхона шуд, то тифлакашро сиҳату саломат ба дунё оварда, ба хонааш баргададу дунёи рангинашро бо кӯдаки навзод ҷолибтар созад, аммо ...  Бино ба гуфтаҳои пайвандонаш Фарида соати 7:00 - и субҳи 16 июл дар ҳолати хуб барои таваллуд ба шуъбаи таваллудхонаи ноҳия ворид шуд. Вале бо сабабҳои номаълум зимни навбатдории духтури гинеколог Шарқия Мирзоева то соати 8:00 - и субҳ таваллуд накарду ...  Ин модари ҷавон бо номи Фарида Шарипова, сокини ҷамоати шаҳраки Файзобод буда, дар таваллудхонаи ноҳия вафот кард. Марги ин модар се кӯдаки ноболиғро ятим гузошту хонаашро ба тамом холӣ намуд.  Раиси ноҳияи Файзобод Миралӣ Раҷабзода дар нишасти матбуотии ҳукуматаш норозиги худро нисбат ба кори кормандони таваллудхона баён намуда, дар робита ба омори фавти модарон изҳори нигаронӣ намуд. “Ман супориш додам, сабаби марги ӯро дақиқ менамоянд. Шумораи фавти модарон дар соли 2018 баробари омори вафоти модарон дар як вилоят аст”, - гуфт Раҷабзода.  Лекин сардухтури беморхонаи ноҳия, менеҷери КАТС ва роҳбари Маркази ташхиси санитарию эпидемиологии ноҳия бо сабабҳои номаълум зимни нишасти матбуотӣ ба саволҳои хабарнигорон ҷавоб нагуфтанд.  Тибқи маълумоти омории соҳаи тандурустии ноҳияи Файзобод то соли 2018 Баргигул Акрамова ба ҳайси мудири Шуъбаи таваллудхонаи ноҳия фаъолият мекард. Лекин пас аз фавти се модару ятим мондани кӯдакони ноболиғи зиёд бо супориши роҳбарияти ноҳия аз вазифа озод гардид.  Охири соли 2019 бо воситаи шавҳараш, ки айни замон менеҷери КАТС дар ноҳия мебошад, дубора ба вазифаи мудири шуъбаи таваллудхона баргашт ва зимоми роҳбарии ин муассисаи барои ҳаёти кӯдакону модарон муҳимро ба даст гирифт.  Дар натиҷаи беаҳамиятию бетаҷрибагии табибон ва ноиттифоқии момодояҳои таваллудхона боз фавти модарону тифлон ва ятим мондани кӯдакон аз нав шурӯъ шуд.  Баъди ин модарони ноҳия барои солимии худу фарзандонашон таваллуд дар хонаро беҳтар медонанд, чунки дар ин муддат овозаҳои фавти модарон ва хунукназарию бетаҷрибагии момодояҳои таваллудхона ва маркази саломатии ноҳия нисбат ба беморону мансабталошии онҳо модарони ин ноҳияро аллакай дилмонда кардааст.  Аз ин хотир Вазорати тандурустӣ ва ҳифзи иҷтимоии аҳолии Ҷумҳурии Тоҷикистонро зарур аст, ки нисбат ба ин ҳодисаҳо сари вақт чораҷӯйӣ намуда, амнияти саломатии занони қобили таваллуди ноҳияро таъмин намояд.
                                            